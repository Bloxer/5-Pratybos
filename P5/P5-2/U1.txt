Londono universitetinio koledžo saugumo inžinerijos profesorius Stevenas Murdochas teigė, kad platformai gali būti nelengva susidoroti su „sudėtingais gedimais“, atlikti techninę priežiūrą rankiniu būdu ar kovoti su saugumo grėsmėmis. Tiesiog pakeisti išvykusius inžinierius bus sudėtinga.

„Twitteris“ galėtų bandyti samdyti naujus darbuotojus arba perkomplektuoti esamus, tačiau, net ir sklandžiai perduodant darbus, gali prireikti kelių mėnesių, kad būtų suprasta, kaip veikia atitinkamos sistemos. Kiekviena didelė interneto svetainė yra sukūrusi savo unikalią sistemą, todėl bet kam, atėjusiam iš kitur, teks gerokai pasimokyti“, – tvirtino profesorius.

Pats E. Muskas įspėjo dėl galimo bankroto

Dar šį mėnesį E. Muskas perspėjo, kad bendrovė gali bankrutuoti. Jis teigė, jog nepadidėjus prenumeratos pajamoms, socialinis tinklas gali neišgyventi artėjančio nuosmukio. 90 proc. „Twitterio“ metinių pajamų sudaro reklama, tačiau šis pajamų šaltinis gerokai nukentėjo dėl to, kad pagrindiniai klientai, tokie kaip „General Motors“, stipriai apkarpė savo išlaidas. E. Muskas prisipažino, kad po „Twitterio“ perėmimo „labai sumažėjo“ pajamos iš reklamos.